<?xml version="1.0" encoding="UTF-8"?>
<html xmlns="http://www.w3.org/1999/xhtml"><head><link href="../styles/stylesheet.css" rel="stylesheet" type="text/css"/></head><body class="body0" xmlns:epub="http://www.idpf.org/2007/ops"><p class="para3"><span class="span6">ZANAFILLA 32</span></p><p class="para3"><span class="span2">Jakobi dhe Esau</span></p><p class="para4"><span class="span3">1</span><span class="span4">  Labani u ngrit herët në mëngjes, i puthi bijtë e bijat e tij, i bekoi e u kthye në vendin e vet. </span><span class="span3">2</span><span class="span4">Edhe Jakobi shkoi udhës së vet. Përpara i dolën engjëjt e Perëndisë. </span><span class="span3">3</span><span class="span4">Kur i pa, Jakobi tha: «Ky është fushimi i Perëndisë». Prandaj e quajti Mahanaim.</span></p><p class="para4"><span class="span3">4</span><span class="span4">Atëherë Jakobi dërgoi përpara vetes lajmëtarë te Esau, vëllai i tij, në tokën e Seirit, në krahinën e Edomit </span><span class="span3">5</span><span class="span4">e i urdhëroi: «Kështu do t&apos;i thoni timzot, Esaut: “Jakobi, shërbëtori yt, thotë: kam banuar me Labanin e aty kam qëndruar deri tani. </span><span class="span3">6</span><span class="span4">Kam lopë e gomarë, dhen, shërbëtorë e shërbëtore. Po e lajmëroj timzot që të gjej hir para tij”».</span></p><p class="para4"><span class="span3">7</span><span class="span4">Por lajmëtarët u kthyen te Jakobi e i thanë: «Shkuam te vëllai yt, Esau. Ai po të del para me katërqind burra». </span><span class="span3">8</span><span class="span4">Atëherë Jakobi u frikësua shumë e u shqetësua. I ndau në dy fushime njerëzit që ishin me të, dhentë, qetë e devetë, </span><span class="span3">9</span><span class="span4">sepse mendoi: «Nëse vjen Esau e sulmon njërin fushim, fushimi që mbetet do të shpëtojë».</span></p><p class="para4"><span class="span3">10</span><span class="span4">Pastaj Jakobi tha: «O Perëndi i atit tim, Abrahamit, dhe Perëndi i atit tim, Isakut, o </span><span class="span7">Zot</span><span class="span4">, ti që më the të kthehem në tokën time, te të afërmit e mi e që më the se do të më trajtoje mirë, </span><span class="span3">11</span><span class="span4">unë nuk jam i denjë për gjithë mirësinë e besnikërinë që tregove ndaj shërbëtorit tënd, sepse këtë Jordan e kalova vetëm me një shkop e tani jam bërë me dy fushime. </span><span class="span3">12</span><span class="span4">Më shpëto nga dora e vëllait tim, nga dora e Esaut, sepse kam frikë se kur të vijë, ai do të më vrasë bashkë me gra e fëmijë. </span><span class="span3">13</span><span class="span4">Ti vetë the: “Me të vërtetë do të të bëj mirë e do t&apos;i bëj pasardhësit e tu si rëra e detit që nuk numërohet, se është e shumtë”».</span></p><p class="para4"><span class="span3">14</span><span class="span4">Jakobi e kaloi natën aty. Pastaj zgjodhi nga ç&apos;kishte me vete një dhuratë për vëllanë e tij, Esaun. </span><span class="span3">15</span><span class="span4">Ai zgjodhi dyqind dhi, njëzet cjep, dyqind dele, njëzet desh, </span><span class="span3">16</span><span class="span4">tridhjetë deve qumështi bashkë me të vegjlit, dyzet lopë, dhjetë dema, njëzet gomarica e dhjetë gomarë. </span><span class="span3">17</span><span class="span4">U dorëzoi shërbëtorëve të tij çdo kope më vete e u tha: «Shkoni përpara meje e mbani një largësi mes kopeve». </span><span class="span3">18</span><span class="span4">Pastaj urdhëroi të parin: «Kur Esau, im vëlla, të të takojë e të të pyesë: “I kujt je? Ku po shkon e të kujt janë tërë këto kafshë para teje?”, </span><span class="span3">19</span><span class="span4">ti do t&apos;i thuash: “Janë të Jakobit, shërbëtorit tënd. Kjo është një dhuratë e dërguar për timzot Esaun. Ja, ai vetë po vjen pas nesh”». </span><span class="span3">20</span><span class="span4">Po kështu Jakobi e urdhëroi të dytin, të tretin dhe tërë ata që shkonin pas kopeve, duke u thënë: «Të njëjtat fjalë do t&apos;i thoni Esaut kur ta takoni. </span><span class="span3">21</span><span class="span4">Po ashtu do t&apos;i thoni: “Ja, Jakobi, shërbëtori yt, po vjen pas nesh”», sepse mendonte: «Do ta zbus me dhuratat që po i dërgoj përpara meje. E pastaj </span><span class="span4">do ta takoj e ndoshta ai do të më pranojë». </span><span class="span3">22</span><span class="span4">Jakobi i dërgoi dhuratat përpara tij, por ai vetë e kaloi atë natë në fushim.</span></p><p class="para3"><span class="span2">Jakobi në Penuel</span></p><p class="para4"><span class="span3">23</span><span class="span4">Po atë natë Jakobi u ngrit, mori dy gratë e veta, dy shërbëtoret, të njëmbëdhjetë djemtë dhe kaloi vaun e Jabokut. </span><span class="span3">24</span><span class="span4">I mori e i kaloi nga ana tjetër e lumit bashkë me gjithçka kishte. </span><span class="span3">25</span><span class="span4">Kështu, Jakobi mbeti vetëm dhe një burrë u përlesh me të deri në të gdhirë. </span><span class="span3">26</span><span class="span4">Kur tjetri pa se nuk po e mundte dot Jakobin, i kapi kërdhokullën dhe, gjatë përleshjes, ia nxori vendit. </span><span class="span3">27</span><span class="span4">Pastaj i tha: «Më lësho, se po zbardhet». Por Jakobi i tha: «Nuk të lëshoj derisa të më bekosh». </span><span class="span3">28</span><span class="span4">Ai i tha: «Si quhesh?». Iu përgjigj: «Jakob». </span><span class="span3">29</span><span class="span4">Atëherë i tha: «Nuk do të quhesh më Jakob, por Izrael, sepse luftove me Perëndinë e me njerëzit dhe fitove». </span><span class="span3">30</span><span class="span4">Jakobi iu lut: «Ma trego emrin». Por ai i tha: «Përse më pyet për emrin?». Dhe aty e bekoi Jakobin. </span><span class="span3">31</span><span class="span4">Atëherë Jakobi e quajti atë vend Penuel, sepse tha: «Ballë për ballë e pashë Perëndinë e mbeta gjallë». </span><span class="span3">32</span><span class="span4">Dielli lindi kur Jakobi kaloi Penuelin dhe ai çalonte për shkak të kërdhokullës. </span><span class="span3">33</span><span class="span4">Për këtë arsye, bijtë e Izraelit nuk e hanë dellin e kofshës që është në zgavrën e kërdhokullës as sot e kësaj dite, sepse ai e preku Jakobin te zgavra e kërdhokullës, mu te delli i kofshës.</span></p><p class="para0"><span class="span5">Top of Form</span></p><p class="para2"><span class="span5">Bottom of Form</span></p></body></html>
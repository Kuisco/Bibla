<?xml version="1.0" encoding="UTF-8"?>
<html xmlns="http://www.w3.org/1999/xhtml"><head><link href="../styles/stylesheet.css" rel="stylesheet" type="text/css"/></head><body class="body0" xmlns:epub="http://www.idpf.org/2007/ops"><p class="para3"><span class="span6">ZANAFILLA 31</span></p><p class="para3"><span class="span2">Jakobi ikën nga Labani</span></p><p class="para4"><span class="span3">1</span><span class="span4">Jakobi dëgjoi që të bijtë e Labanit thoshin: «Jakobi mori gjithçka kishte ati ynë dhe gjithë këtë pasuri e përfitoi prej tij». </span><span class="span3">2</span><span class="span4">Jakobi vuri re se Labani nuk e shihte si më parë. </span><span class="span3">3</span><span class="span4">Atëherë </span><span class="span7">Zoti</span><span class="span4"> i tha Jakobit: «Kthehu në tokën e të parëve, te të afërmit e tu, e unë do të jem me ty».</span></p><p class="para4"><span class="span3">4</span><span class="span4">Kështu, Jakobi dërgoi njerëz dhe thirri Rakelën e Lean në fushën, ku po kullotnin kopetë e tij, </span><span class="span3">5</span><span class="span4">e u tha: «Kam vënë re se ati juaj nuk më sheh si më parë, por Perëndia i atit tim ka qenë me mua. </span><span class="span3">6</span><span class="span4">Ju vetë e dini se i kam shërbyer atit tuaj me gjithë forcën time. </span><span class="span3">7</span><span class="span4">Por ai më mashtroi e ma ndërroi pagën dhjetë herë. Megjithatë, Perëndia nuk e lejoi të më bëjë keq. </span><span class="span3">8</span><span class="span4">Kur thoshte: “Pikaloshet do të jenë paga jote”, atëherë e gjithë kopeja pillte bagëti pikaloshe. Dhe kur thoshte: “Laramanet do të jenë paga jote”, atëherë e gjithë kopeja pillte bagëti laramane. </span><span class="span3">9</span><span class="span4">Kështu, Perëndia ia mori bagëtitë atit tuaj e m&apos;i dha mua.</span></p><p class="para4"><span class="span3">10</span><span class="span4">Në kohën kur mbarseshin bagëtitë, pashë një ëndërr ku cjeptë që po ndërzeheshin ishin laramanë, pikaloshë e me pulla. </span><span class="span3">11</span><span class="span4">Dhe në ëndërr, engjëlli i Perëndisë më tha: “Jakob!”. E unë thashë: “Ja ku jam!”. </span><span class="span3">12</span><span class="span4">Ai tha: “Kam parë gjithçka që të ka bërë Labani, prandaj ngriji sytë e shiko tërë cjeptë që po ndërzehen. Ata janë laramanë, pikaloshë e me pulla. </span><span class="span3">13</span><span class="span4">Unë jam Perëndia që t&apos;u shfaq në Betel, aty ku ti vajose një përmendore e m&apos;u betove. Tani, ngrihu e dil nga ky vend e kthehu në vendlindjen tënde”». </span><span class="span3">14</span><span class="span4">Atëherë Rakela e Lea iu përgjigjën: «As ne nuk kemi më pjesë e trashëgimi në shtëpinë e atit tonë. </span><span class="span3">15</span><span class="span4">A nuk na ka trajtuar si të ishim të huaja? Na shiti e na i hëngri tërë paratë. </span><span class="span3">16</span><span class="span4">Gjithë pasuria që Perëndia ia mori atit tonë, është e jona dhe e bijve tanë. Prandaj, bëj siç të tha Perëndia». </span><span class="span3">17</span><span class="span4">Kështu, Jakobi u ngrit e i vuri bijtë e gratë mbi deve. </span><span class="span3">18</span><span class="span4">Mori bagëtinë e tërë pasurinë që kishte fituar në Padan Aram e u nis për në Kanaan, tek Isaku, ati i tij.</span></p><p class="para4"><span class="span3">19</span><span class="span4">Ndërsa Labani kishte shkuar për të qethur dhentë, Rakela vodhi idhujt e të atit. </span><span class="span3">20</span><span class="span4">Jakobi e mashtroi Laban Arameasin, sepse nuk i tregoi se do të largohej. </span><span class="span3">21</span><span class="span4">Kështu, Jakobi u largua me gjithçka kishte. Ai u ngrit, kaloi lumin Eufrat e u drejtua kah mali i Gileadit.</span></p><p class="para3"><span class="span2">Labani ndjek Jakobin</span></p><p class="para4"><span class="span3">22</span><span class="span4">Ditën e tretë, i treguan Labanit se Jakobi kishte ikur. </span><span class="span3">23</span><span class="span4">Atëherë Labani bashkë me vëllezërit e vet e ndoqi për shtatë ditë dhe e arriti në malin e Gileadit. </span><span class="span3">24</span><span class="span4">Perëndia iu shfaq Laban Arameasit natën në ëndërr e i tha: «Ruaj se i thua gjë Jakobit!».</span></p><p class="para4"><span class="span3">25</span><span class="span4">Kur Labani e arriti Jakobin, Jakobi e kishte ngritur tendën në malin e Gileadit. Edhe Labani bashkë me vëllezërit i ngritën tendat po aty. </span><span class="span3">26</span><span class="span4">Atëherë Labani i tha Jakobit: «Çfarë bëre kështu? Më mashtrove e m&apos;i rrëmbeve vajzat sikur të ishin robinja lufte. </span><span class="span3">27</span><span class="span4">Përse ike tinëz e më mashtrove? Përse nuk më tregove që të të përcillja me gëzim e me këngë, me lodër e me qeste? </span><span class="span3">28</span><span class="span4">Përse nuk më le t&apos;i puth bijtë e bijat e mia? Bëre marrëzi! </span><span class="span3">29</span><span class="span4">Tani më ke rënë në dorë, por Perëndia i atit tënd më tha mbrëmë: “Ruaj se i thua gjë Jakobit!”. </span><span class="span3">30</span><span class="span4">Ti u largove se të ka marrë malli shumë për shtëpinë e atit tënd, po idhujt pse m&apos;i vodhe?». </span><span class="span3">31</span><span class="span4">Jakobi iu përgjigj: «Ika se pata frikë. Mendoja se do të m&apos;i merrje me dhunë bijat e tua. </span><span class="span3">32</span><span class="span4">Atij që do t&apos;ia gjesh idhujt e tu, ai nuk do të jetojë më. Kërko e merr çka të përket në prani të vëllezërve tanë». Ai nuk e dinte se idhujt i kishte vjedhur Rakela.</span></p><p class="para4"><span class="span3">33</span><span class="span4">Kështu, Labani hyri në tendën e Jakobit, në tendën e Leas e në tendën e dy shërbëtoreve, por nuk gjeti gjë. Pasi doli nga tenda e Leas, hyri në atë të Rakelës. </span><span class="span3">34</span><span class="span4">Ndërkohë Rakela i kishte marrë idhujt, i kishte vënë në samarin e devesë dhe ishte ulur mbi to. Labani rrëmoi në gjithë tendën, por nuk gjeti gjë. </span><span class="span3">35</span><span class="span4">Ajo i tha të atit: «Të mos zemërohet imzot që nuk mund të ngrihem para tij, sepse jam me të përmuajshmet e grave». Ai kërkoi, por nuk i gjeti idhujt.</span></p><p class="para4"><span class="span3">36</span><span class="span4">Atëherë Jakobi u zemërua e shfreu kundër Labanit: «Çfarë faji bëra? Çfarë mëkati bëra që të më ndjekësh kështu </span><span class="span3">37</span><span class="span4">e të rrëmosh në çdo gjë timen? A gjete gjë tënden? Nxirri, pra, para vëllezërve të mi e të tu që ata të gjykojnë mes nesh. </span><span class="span3">38</span><span class="span4">Gjatë njëzet vjetëve që kam qenë me ty nuk të dështuan as delet, as dhitë dhe deshtë e kopesë nuk t&apos;i hëngra. </span><span class="span3">39</span><span class="span4">Nuk të solla asnjë bagëti të shqyer nga bishat, sepse dëmin e paguaja vetë. Çfarëdo vidhej ditën apo natën e kërkoje nga dora ime. </span><span class="span3">40</span><span class="span4">Ditën më këpuste vapa e natën ngrica e nuk vija gjumë në sy. </span><span class="span3">41</span><span class="span4">Njëzet vjet kam qenë në shtëpinë tënde. Katërmbëdhjetë vjet të shërbeva për bijat e tua e gjashtë vjet për kopetë, ndërsa ti ma ndërrove pagën dhjetë herë. </span><span class="span3">42</span><span class="span4">Po të mos kishte qenë me mua Perëndia i Abrahamit, atit tim, dhe Tmerri i Isakut, ti tani do të më kishe nisur duarbosh. Por Perëndia i pa vuajtjet e mundin tim dhe prandaj të qortoi mbrëmë».</span></p><p class="para3"><span class="span2">Besëlidhja mes Jakobit e Labanit</span></p><p class="para4"><span class="span3">43</span><span class="span4">Atëherë Labani iu përgjigj Jakobit: «Këto bija janë bijat e mia, këta bij janë bijtë e mi, këto bagëti janë bagëtitë e mia dhe çdo gjë që sheh janë të miat. Por çfarë t&apos;u bëj sot bijave të mia apo bijve që ato lindën? </span><span class="span3">44</span><span class="span4">Eja të lidhim një besëlidhje mes meje e teje si dëshmi mes nesh». </span><span class="span3">45</span><span class="span4">Kështu Jakobi mori një gur dhe e ngriti si përmendore. </span><span class="span3">46</span><span class="span4">Ai u tha të vetëve: «Mblidhni gurë!». Ata bënë një pirg me gurët që mblodhën e pastaj hëngrën pranë tyre. </span><span class="span3">47</span><span class="span4">Labani e quajti pirgun e gurëve Jegar Sahaduta, ndërsa Jakobi e quajti Galed. </span><span class="span3">48</span><span class="span4">Labani tha: «Sot, ky pirg gurësh është dëshmi mes meje e teje». Prandaj u quajt Galed </span><span class="span3">49</span><span class="span4">e Micpah, sepse tha: «</span><span class="span7">Zoti</span><span class="span4"> shikoftë mes meje e teje, kur të jemi larg njëri-tjetrit. </span><span class="span3">50</span><span class="span4">Nëse i keqtrajton bijat e mia ose merr gra të tjera, edhe pse nuk do të ketë njeri pranë, shiko se Perëndia do të jetë dëshmitar mes meje e teje».</span></p><p class="para4"><span class="span3">51</span><span class="span4">Pastaj Labani tha: «Ja pirgu i gurëve e përmendorja që vura mes meje e teje. </span><span class="span3">52</span><span class="span4">Ato janë dëshmi se as unë e as ti nuk do ta kalojmë këtë përmendore për t&apos;i bërë keq njëri-tjetrit. </span><span class="span3">53</span><span class="span4">Perëndia i Abrahamit dhe Perëndia i Nahorit, perënditë e etërve të tyre, gjykofshin mes nesh». Atëherë Jakobi u betua për Tmerrin e Isakut, atit të tij. </span><span class="span3">54</span><span class="span4">Jakobi kushtoi një fli në mal e i thirri vëllezërit të hanë. Ata hëngrën dhe e kaluan natën në mal.</span></p><p class="para0"><span class="span5">Top of Form</span></p><p class="para2"><span class="span5">Bottom of Form</span></p></body></html>